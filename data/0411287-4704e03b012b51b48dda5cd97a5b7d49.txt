DISTRIBUIE

Ministrul Afacerilor Externe, Teodor Meleşcanu, a declarat, luni, că secretarul de stat al SUA, Rex Tillerson, l-a întrebat ce s-a întâmplat cu cvorumul de la şedinţa precedentă a Comisie de Apărare din Senat, pe a cărei ordine de zi se afla proiectul de lege privind achiziţia rachetelor Patriot.

Întrebat dacă a discutat cu Tillerson achiziţia rachetelor Patriot, Meleşcanu a răspuns că nu. „Însă m-a întrebat cum a fost cu cvorumul, săptămâna trecută, şi i-am spus că sunt probleme de cvorum, din când în când. În niciun caz nu se referă la subiectul în sine şi coaliţia actuală de guvernare are o majoritate confortabilă în Parlament, deci probabil cum i-am spus eu: săptămâna viitoare, deci azi vom avea şi avizul cu raportul comisiei, dar şi posibil adoptarea în plenul Senatului", a precizat Meleşcanu, luni, înaintea şedinţei Comisiei de Apărare din Senat, în care se va discuta achiziţia rachetelor Patriot.

Totodată, ministrul de Externe a precizat că nu s-a pus problema blocării achiziţiei rachetelor Patriot în Parlament.

„A fost o discuţie relativ scurtă cu ocazia unei escale tehnice la Bucureşti, dar din punctul meu de vedere a fost un semn foarte bun. Atmosfera a fost foarte bună şi unul dintre primele lucruri pe care le-am făcut a fost să-l invit pe domnul Tillerson să facă şi o vizită oficială în România", a mai spus Meleşcanu, referitor la întâlnirea cu secretarul de stat al SUA.

Comisia pentru Apărare din Senat discută luni achiziţia rachetelor Patriot.

USR şi PNL au susţinut, marţi, că PSD şi ALDE încearcă să blocheze în Parlament achiziţia rachetelor Patriot, după ce membrii partidelor de la putere au lipsit de la şedinţa Comisiei de apărare din Senat, pe a cărei ordine de zi se afla proiectul de lege privind achiziţia rachetelor.

Secretarul de stat al SUA Rex Tillerson, care a ajuns miercuri în România, a avut o discuţie cu ministrul de Externe român, Teodor Meleşanu, potrivit fotografiilor făcute publice de către Ambasada SUA la Bucureşti. La întâlnire a fost prezent şi ambasadorul Hans Klemm.