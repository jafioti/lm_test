Manchester United + FÖLJ

Uppgifter: Överens – nu kan "Vigge" bli klar för Manchester United

Foto: AFP

avPelle Strandman

FOTBOLL 5 januari 2017 20:00

Västerås SK och Benfica är överens om Victor Nilsson Lindelöf – som nu ser ut att bli klar för Manchester United.

Det uppger gruppen ANNO 1904 – samtidigt som VSK bekräftar att en lösning är nära.

– I och med att vi fått kontakt med Benfica så ökar våra förhoppningar, säger klubbens ordförande Bengt-Åke Nilsson till Sportbladet.

Följetongen runt Victor Nilsson Lindelöf kan äntligen vara på väg mot ett slut.

Det som har stått i vägen för en flytt till Manchester United för landslagets mittback har varit en utdragen tvist mellan Västerås SK och Benfica som länge varit oense om hur mycket den svenska division 1-klubben har rätt till vid en eventuell övergång.

När Nilsson Lindelöf såldes till den portugisiska klubben som 17-åring 2012 lyckades VSK förhandla till sig en vidareförsäljningsklausul på 20 procent.

Kan bli näst rikast i Sverige

Något som Benfica har menat inte längre gäller eftersom ”Vigge” sommaren 2015 skrev på ett nytt a-lagskontrakt 2015.

– Benfica är en av Europas största klubbar och vi kommer från en liten skitort i Norden. De tror att vi ska vika oss så fort de höjer rösten. Och det är så här de har behandlat oss hela tiden – som skit. Men jag kan garantera att vi inte kommer vika oss. Vi låter Fifa ta sig an vårt ärende och vi utgår från att vi kommer få rätt till slut, sa VSK:s ordförande Bengt-Åke Nilsson till Sportbladet den 27 december.

Rapporterna har gjort gällande att svensken kan gå till Manchester United för runt 440 miljoner kronor – något som i så fall skulle innebära att Benfica skulle tvingas ge upp 88 miljoner till förmån för Västerås som samtidigt skulle bli Sveriges näst rikaste klubb.

VSK kan få mindre betalt

Nu är parterna dock betydligt närmare en överenskommelse.

Bent-Åke Nilsson bekräftar för Sportbladet att Västerås nu har kontakt med Benfica för att finna en lösning.

– Det som är klart är att vi nu har fått kontakt och det ökar våra förhoppningar om att vi ska ro det här i land för VSK Fotboll.

– Tidigare har det inte funnits något intresse från Benfica att ha kontakt, de har bara avvisat våra krav. Det här är ett framsteg och förhoppningsvis kan vi nå en överenskommelse.

”Ökar förhoppningarna”

Enligt ANNO 1904, ett ”inofficiellt nyhetsorgan för Västerås SK”, har parterna enats om att Västerås ska ha ersättning vid en försäljning av Victor Nilsson Lindelöf – dock med en avsevärt mindre summa än vad klubben har rätt till med 20 procent i vidareförsäljning.

Det finns uppgifter på att ni är villiga att gå ned i procent i vidareförsäljningsklausulen?

– Jag kan inte kommentera innehållet i en eventuell uppgörelse. Det sakliga, som jag vill bekräfta, är att vi haft kontakt med Benfica.

Hur mycket mer förhoppningsfull om en affär är du nu?

– Det är klart att det här ökar våra förhoppningar om att vi ska ro det här i land.

Manchester United har den senaste veckan uppgetts tappa intresset för Victor Nilsson Lindelöf på grund av komplikationerna som uppstått mellan VSK och Benfica.

AVSLÖJAR: @VSKFotboll och @SLBenfica överens om #viggeavtalet, enligt säkra källor till #Anno1904:… https://t.co/Sb1KmSqc9g AVSLÖJAR: @VSKFotboll och @SLBenfica överens om #viggeavtalet, enligt säkra källor till #Anno1904:… https://t.co/Sb1KmSqc9g